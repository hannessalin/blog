---
title: "Hybridträning och back on track med krypto"
date: 2024-07-22
---
#### Träning
Igår läste jag ut en bok jag beställde på Amazon för någon vecka sedan: *The Science of Hybrid Training* av Phil Price. Jag typ sträckläste den 4-5 dagar och gillade den överlag, den tog upp några nya saker som gav mig ett par nyckelinsikter, tex. fenomenet "the interference effect". Detta är att styrketräning och konditionsträning kan påverka varandra negativt, men inte i den grad eller utsträckning som jag alltid trott (och läst mig till). Istället handlar det om att programmera sin träning rätt så kommer den effekten vara minimal. Exempelvis är det inget problem att köra tung styrka en dag och sedan ett långpass löpning 1-2 dagar senare, interference-effekten kommer inte påverka så mycket. Samma sak med olika muskelfibrer, det handlar inte bara om mängden av de olika typerna man utvecklar utan hur kroppen använder dessa. Det var skönt att veta att hybridträning alltså är fullt möjligt och att springa ultramaror och samtidigt göra tunga marklyft är fullt möjligt. Boken saknade dock kaptiel om mobilitet och stretching, men i grunden bra med lättförstådd fakta kring fysiologin i kombinationsträning, eller hybridträning som man också kan kalla det.

I övrigt går träningen bra nu, jag taktar på med de lugna löppassen och senast igår sprang jag 13.5 km runt fjället i Trysil i ca 6:30-temp vilket kändes väldigt bra. Mot slutet lite ont i vänster knä men idag känns det inte alls. Gjorde en 4:a på 90 kg i bänkpressen i förrgår också vilket kändes stabilt. Planen nu är att följa nyckelinsikt nummer två från boken: skynda långsamt och hålla mig till e ca 50/50-fördelningen mellan styrka och löpning. Utöver tidigare satta mål sätter jag nu att lyfta 200 kg marklyft och genomföra ultravasan 90 nästa år.

idag var det aktiv vila genom att paddla SUP med Jocke, vi körde i sjön vid Korså Bruk - superfint! Fullt med massa små, sköna öar och solsken. Där skulle jag lätt kunna köra ett fältdygn.

#### Kryptostudier
Äntligen fick jag till en timme med kryptostudier inför muntliga tentamen i september. Jag har faktiskt inte pluggat något alls på över en vecka nu för att ladda hjärnan lite, och ikväll gick jag igenom key exchange och lite basic hardness assumptions som DLP, DDH, CDH och Diffie-Hellman generellt. En snabb refresher i gruppteori också, inget konstigt där men skönt att bara repetera grunderna (även om de sitter där). Från och med idag behöver jag göra lite varje dag i krypto och komplexitetsteorin, och sen gör jag en storansträngning i avhandlingen om två veckor när jag kör en produktivitetsvecka själv i Idre (behöver ha Lukasz input på befintligt utkast tills dess också).

När jag satt och läste gruppteori ikväll fick jag en lätt nostalgikänsla kring matematiken - jag saknar matte! För en kort stund fick jag ett begär att plugga matte igen och kanske när forskningen och alla andra studier är över så går jag tillbaka och plocka analysens grunder och logik-kursen jag länge velat göra. För att klara dem på ett bra sätt behöver jag nog bara fokusera på dem.

#### Livet
Jag är inne i en bra loop nu med träning, kost och hälsa. På morgnarna kör jag yoga/stretch och jag håller mig från skräpmat. Träningen flyter på utan skador och annat vilket ger mig ännu mer motivation. Brorsan har hållt sig vit i över en vecka nu tror jag vilket också känns väldigt bra. Imorgon åker vi till Hedemora och sover över hela familjen och träffar morsan, farsan och brorsan. Ska testa intervaller eller fartlek ute vid naturreservatet då, första sprint-fokuset på länge i löpningen. I övrigt är jag rätt tillfreds med tillvaron, mest för att alla dessa hälso- och träningsparametrar fungerar, vilket också gör mig piggare. Jobbet tänker jag knappt på just nu vilket är skönt. Jag funderar på att skriva en bok snart också, primärt om min filosofi kring hur jag lärt mig hitta vad som är viktigt i livet och vad som gör att jag tar mig till nästa nivå av levnadsglädje hel tiden- do's and dont's typ. Jag behöver läsa på mer och erfara ännu mer innan jag kan färdigställa den, men i grovt ska den gå ut på att pengar är relativt oviktigt och att det är med hjärnan och kroppen man ska arbeta med för att nå sitt bästa jag, inte saker och materiella ting. Några kaptiel jag spånar på är:
- Hybridträning och kost (den fysiska aspekten med ett bättre jag)
- Lär dig studera (vinsten med att kunna lära sig saker och varför)
- Ständigt utmana (lär dig nya saker, utmana och gör dig okomfortabel löpande)
- Naturen (ge balsam för själen och uppskatta naturen och utforska världen)
- Mindset (ge inte upp, allt är enkelt osv.)

Boken är nog mest till för att få ner hur jag ser på världen och lite kring min filosofi, inget storverk som ska sälja eller så utan mest bara för att få ur mig det jag har i huvudet. 
