---
title: "Fit efter 40 och kryptostudier"
date: 2024-07-07
---
#### Kan man forska för mycket?
Jag är 40 år gammal. Jag har ingen kris eller så, det är bara att nu finns det ett begär att ta tag i vissa saker. I snart 5 års tid har jag gått all-in med forskning och studier, utöver jobb, familj och övrigt liv. Vare sig jag velat eller ej, så har det påverkat min träning och generella hälsa. Främst genom att träningen blivit lidande. När vi skaffade barn började det sakta bli sämre av naturliga skäl, men samtidigt är jag av åsikten att det ALLTID finns tid och möjlighet att sköta sin kost och hälsa; jag har varit mentalt vek helt enkelt. När studierna och forskningen kom in allt mer i bilden har det blivit sena kvällar och fokuserande eftermiddagar som ätit den tid jag hade kunnat haft mer optimala träningspass. Orken att träna, äta bra och sova ordentligt har varit undermålig(a) de senaste 4-5 åren.

Nåväl, nu när min krypto-PhD (1) är på gång ser jag ljuset i tunneln och har fått en nytändning - det finns ett "slut" även om jag kommer fortsätta forska, men inte med samma intensitet. Samma sak med studierna: jag har tagit en massa högskolepoäng och examina nu, det kan fortsätta i all oändlighet men nu börjar jag bli mättad. Jag kommer nog inte sluta helt, men absolut inte ha samma vansinniga framfart som tidigare. Fokus från och med nu är fitness, eller träningshälsa kanske jag ska kalla det. Siktet nu är att få till den där hälsosamma, aktiva och rofyllda livsstil jag länge trånat efter. Jag ska försöka beskriva målbilden litet. 
#### Målbilden
Ett liv där jag har ett antal rutiner, exempelvis morgonrutin med stretch, koffein, solljus och lugn stund för reflektion. Rutin med träningen där löpning, skidlöpning, cykling, simmning, klättring, paddling, styrketräning och karate är några av de aktiviteter som utförs, men rutinmässigt och för att det är skönt och kul; jag vill hitta tillbaka till den där formen där konditionen är så bra att allt man gör känns lätt, och en rörlighet som gör att man inte känner sig gammal och sliten. Jag spenderar totalt sett flera veckor i fjäll och natur varje år, såväl barmarkstid som vintertid. Att gå med tung packning långt och länge är inte jobbigt - det ger energi. Rörligheten och spänsten kommer tillbaka, vilket märks väl i karaten där katorna smäller och kumiten är studsig och kraftfull. Det finns inget godissug, skräpmat äcklar mig och jag äter bara bra mat som håller träning och ork igång. Jag är en hybridatlet, guldnivå i FM atlet, snabb på milen, stark i de "tre stora" lyften och kan bränna av ett Vasalopp under 6 timmar.
#### Planen
Så planen nu är att ta tag i allt som behöver tas tag i för att börja knapra in mot målbilden. Jag tänker såhär: kost och sömn är basen. Utan den kan jag träna hur mycket som helst utan att någonsin nå målet. Således är en hälsosam diet som är hållbar och stabil första prio. Ingen skräpmat, inget skit, inget som inte driver mig närmare målet. Efter snart en vecka här på Mallis med halvpension har jag påbörjat den resan: varje frukost är havregrynsgröt, äggröra, frukter. Sedan äter jag bara äpple och några nävar nötter under dagen för att avsluta med middag där proteinet står i fokus. Att jag skippar en hel lunch är bara på prov, det passade bra när vi ändå inte har all-inclusive (haha!). Men väl hemma där jag kan rampa upp träningen litet mer kommer jag nog behöva en vanlig lunch, typ laxsallad eller kyckling och ris. Träningen här på Mallis har dock gått bra, varannan dag löpning + pullups, och varannan dag styrketräning. Tog årsbästa i pull-ups igår med 18 strikta(!).

En motivator har varit Bali Time Chamber dit man kan åka för att avskärma sig ett antal veckor och bara träna och hänga med likasinnade. Planen är att göra en egen sådan nu i Augusti då jag hyr en bil, en stuga i Idre och åker upp dit i en vecka för att träna, äta (lära mig laga bra mat samtidigt), skriva på avhandlingen och ladda/vila mentalt, dvs. inga distraktioner. Kanske ta en massage eller två, bada lite i kall sjö efter träning, basta och meditera på fjället. Efter 5 dagar får barnen och Julia komma upp så firar vi av Julias födelesedag. Det får bli den stora smällen i starten av mitt nya liv med ständig strävan mot målbilden, även om jag inte på något sätt väntar tils dess utan kör på nu med full kraft! Förhoppningen är att ha kommit upp ytterligare en nivå i kost och träning tills dess att jag drar till Idre, det är ju lite mer än 3 veckor kvar.
#### Men forskningen då?
Jag ska fortsätta forska, i mitten på september har jag min muntliga tentamen och obligatoriska föreläsning i Wroclaw. Om det går bra så kommer komittén att påbörja peer-review och därmed inleds sista delen inför doktorskapet. Tills dess kommer jag fokusera på att läsa in mig i de två ämnena jag blivit tilldelad: (i) kryptografiska protokoll och (ii) komplexitetsteori. Inget nytt i princip utan det blir mycket repetition, men det måste göras. Mina andra PhD (2) på Högskolan får ligga lite i lågvarv under den här tiden för att sedan öka på efter tentamen, och går allt som det ska kanske jag kan disputera den i slutet på 2025. Nåväl, slut på planering, dags för exekvering.


